<p style="text-align: center;"><img alt="" src="/ckeditor/upload/files/id38/2564_05_19.jpg" style="height:483px; width:485px" /></p>

<p>&nbsp;</p>

<p>วันที่ 18 พฤษภาคม 2564 กรม ทช. โดยสถาบันวิจัย ทช. พร้อมด้วย บริษัท เชฟรอนประเทศไทยสำรวจและผลิต จำกัด และจุฬาลงกรณ์มหาวิทยาลัย จัดประชุมติดตามผลการศึกษาและประเมินผลสำเร็จของโครงการนำร่องการใช้ขาแท่นหลุมผลิตปิโตรเลียมไปจัดวางเป็นปะการังเทียม 7 ขาแท่น เพื่อการอนุรักษ์ทรัพยากร บริเวณเกาะพะงัน จ.สุราษฏร์ธานี ภายหลังวางขาแท่นฯ 6 เดือน พบว่าคุณภาพน้ำทะเลอยู่ในเกณฑ์ปกติ ปริมาณสารอาหารอยู่ในค่าปกติไม่เกินมาตรฐาน ปริมาณตะกอนแขวนลอยในช่วง 1 เดือนแรกมีตะกอนค่อนข้างสูง อาจเนื่องมาจากเพิ่งมีการจัดวาง พื้นดินยังไม่เสถียร ส่วนกระแสน้ำช่วงน้ำขึ้นไหลไปทางทิศตะวันตกเฉียงเหนือ และช่วงน้ำลงไหลไปทางทิศตะวันออกเฉียงใต้ สัตว์ทะเลหน้าดินพบกลุ่มโพลีคีตเป็นกลุ่มเด่น สำหรับประชากรปลาพบว่าก่อนจัดวางฯ มีปลา 24 ชนิด ต่อมาหลังจัดวางฯ พบปลาเหลือเพียง 19 ชนิด โดยส่วนใหญ่เป็นกลุ่มปลาหางแข็ง และพบปลาชนิดใหม่เข้ามาอยู่ 5 ชนิด เป็นชนิดพันธุ์ที่พบได้ตามแนวปะการังใกล้ฝั่ง สำหรับกลุ่มสัตว์เกาะติดบริเวณขาแท่นพบว่าส่วนของขาแท่นที่จมอยู่ใต้ผิลน้ำในขณะทำการเคลื่อนย้าย ยังมีสิ่งมีชีวิตกลุ่มปะการังอ่อนและกัลปังหาที่รอดชีวิตเกาะติดอยู่ ส่วนขาแท่นที่โผล่พ้นน้ำพบเพียงซากของสิ่งมีชีวิต เช่น เปลือกหอย ซึ่งปัจจุบันเริ่มมีการเข้าแทนที่ด้วยสิ่งมีชีวิตในกลุ่มเพรียงหินด้านโครงสร้างของขาแท่น เบื้องต้นไม่พบการเคลื่อนตำแหน่ง แต่อาจมีการจมลงหรือสไลด์ออกเล็กน้อยตามลักษณะพื้นทะเลที่เป็นดินโคลน นอกจากนี้ เป็นผลการศึกษาความพึงพอใจของประชากรที่มีต่อโครงการฯ ในภาพรวมอยู่ในระดับปานกลางค่อนไปทางมาก โดยมีข้อเสนอแนะว่าอยากให้มีการประชาสัมพันธ์ให้มากและทั่วถึง และอยากให้มีการวางใกล้เกาะเพื่อเป็นประโยชน์แก่ประมงชายฝั่ง รวมถึงควรมีการกำหนดเขตพื้นที่สำหรับทำประมง และแสดงพิกัดจุดวางขาแท่นให้ชัดเจนให้ทุกคนสามารถเข้าไปใช้ประโยชน์ในพื้นที่จัดวางปะการังเทียมได้</p>

<p>&nbsp;</p>

<p><a href="https://www.facebook.com/190912654289573/posts/3937677096279758/" target="_blank"><img alt="" src="/ckeditor/upload/files/id38/face.gif" style="height:84px; width:300px" /></a></p>
